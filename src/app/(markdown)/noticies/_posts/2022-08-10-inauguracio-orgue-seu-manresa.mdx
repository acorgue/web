---
layout: base/noticia
title: "Benedicció i inauguració del nou orgue de la Seu de Manresa"
slug: benediccio-i-inauguracio-nou-orgue--seu-de-manresa
subtitle: >-
  El proper 15 d’agost de 2022 tindrà lloc la benedicció de l’instrument recentment restaurat i ampliat per Carlos
  M. Álvarez. El mateix dia, s’iniciarà un cicle de quatre concerts inaugurals
categories: [Notícies]
author: Carlos M. Álvarez, mestre orguener
tags: [Benedicció, Inauguració]
columnes: true

header:
  src: https://nextcloud.acorgue.cat/s/LrA4d8ridy8ipMP/download
  alt: Interior de l’orgue major
  alt-src: /assets/img/posts/20221015/portada.jpg
  caption: Imatges cedides per Carlos M. Álvarez
---

import { PipeOrganCard } from "@/components/pipe-organ-card";
import { route } from "@/lib/route";

L’any 2022 la ciutat de Manresa celebra diferents efemèrides importants. Enguany
s’han commemorat els 700 anys de la signatura del contracte d’obres de la Seu amb el
famós arquitecte Berenguer de Montagut, i
se celebren els 500 anys de l’estada d’Ignasi
de Loyola a la ciutat, on va escriure els seus
famosos Exercicis Espirituals.

L’orgue de la Basílica de Santa Maria de la
Seu està també de celebració, complint el
primer centenari d’existència i estrenant una
restauració–ampliació que ha dut a terme el
nostre taller. L’any 1922 Silvio Puggina
construïa un orgue de dos teclats i pedal
per al presbiteri de la Basílica de Montserrat. Aquest orgue, mancat de façana, ja a principis dels anys 30, fou objecte de petites
modificacions en la disposició. L’any 1957
fou venut a la Seu de Manresa i s’instal·là
posteriorment, per part del taller Rogent, al
rerecor. En aquell moment l’orgue rebria el
seu aspecte exterior actual i seria electrificat. Amb el pas del temps i al llarg de les
dècades posteriors, l’orgue fou objecte de diferents reformes, més o menys profundes,
que anaren modificant la paleta sonora i els
components. D’entre aquestes mesures destaca, a partir dels anys 70, la incorporació,
en substitució d’un dels salmers de Puggina,
d’un secret cromàtic del 1927 de Gaietà Estadella, que procedia de la Basílica de Santa Maria de Mataró, el qual s’inserí a la caixa
expressiva diatònica original.

Havent realitzat petites tasques de manteniment a l’instrument prèviament, el projecte
de restauració integral i d’ampliació presentat pel nostre taller fou escollit finalment
per tal d’ésser tirat endavant. El projecte
perseguia superar les mancances tècniques
del sistema de vent, dels salmers i de la
transmissió, així com la millora de problemes conceptuals d’espai interior o la reorganització del material sonor per tal d’aconseguir una independència dels tres cossos
sonors de l’instrument.

La transmissió presentava envelliment dels
elements funcionals com ara relés i plaques
de contacte, així com del sistema de cablejat utilitzat. En alguns casos aquest deteriorament era tan gran, que amenaçava de
crear curtcircuits amb perill d’incendi a
causa de l’elevat amperatge de el sistema.
A fi d’aconseguir la millora de l’instrument
i degut als problemes funcionals que presentava el secret de l’orgue major de 1922,
es va optar per construir els secrets de bell
nou: dos d’electromecànics de corredores
amb un sistema de doble vàlvula amb assistència elèctrica d’accionament ràpid per als
teclats manuals, i un secret de caixó elèctric per al cos de pedal, el qual quedava, per
primera vegada, independitzat de l’orgue
major. La transmissió elèctrica ha estat
substituïda per un sistema de transmissió
digital, incorporant un combinador i restaurant la consola original de l’orgue. S’han
volgut respectar les cicatrius del malaurat
incendi de 1979. A més a més es va optar
per la construcció de les manxes noves.

L’orgue disposa de nous teclats manuals i
d’un pedaler de nova factura. Aprofitant les
reformes internes d’espai i que han permès
crear una estructura de fusta que suporta tot
l’instrument i que el manté exempt de les
parets, s’ha pogut també ampliar la paleta
sonora, dotant cada cos sonor de jocs nous
que responen a l’estètica pròpia que tenia
l’instrument en el moment de la nostra intervenció, fruit dels seus orígens, de la seva
història i de la seva funció com a instrument
versàtil que ha d’acompanyar un cor, la Capella de Música, l’assemblea i que, a partir
d’ara ofereix, de cara a activitats concertístiques, la fiabilitat de les noves tecnologies i
l’ampliació de les possibilitats tímbriques.

S’ha pogut aprofitar la totalitat del material
sonor existent, restaurant i reharmonitzant
la totalitat dels canons de fusta i metall, i
procedint a l’emmagatzematge curós dels
secrets originals de Puggina (1922) i d’Estadella (1927), que resten desats a les dependències de la Seu, a l’espera de decidir el
seu ús en un futur.

<PipeOrganCard
  params={{
    provincia: "barcelona",
    comarca: "bages",
    municipi: "manresa",
    edifici: "seu",
  }}
/>
