---
layout: base/noticia
title: "Nova junta directiva per l’Associació Catalana de l’Orgue"
slug: nova-junta-directiva-de-l-associacio
subtitle: >-
  Es renova la junta directiva de l’Associació Catalana de l’Orgue
categories: [Notícies]
tags: [ACO, Associacions]
columnes: true
---

El passat 15 d‘octubre es va celebrar l‘Assemblea General Extraordinària de l‘Associació,
amb la presència d‘alguns socis als locals del Ciemen i la participació telemàtica d‘altres
que van voler participar-hi malgrat no poder desplaçar-s‘hi físicament. La reunió havia
estat convocada amb l‘objectiu de renovar la junta directiva, o bé de votar la dissolució
de l‘associació en cas de no arribar a desencallar la situació. Els membres més veterans
de l‘equip, en Pau Riuró com a President i en Jonatan Carbó com a Tresorer, havien expressat des de feia
temps la seva voluntat, ben sana, legítima i comprensible, de deixar
el càrrec a nova saba, després d‘haver passat molt de temps al peu de canó, en uns anys
difícils per a l‘Aco, en què a les dificultats de gestió i de finançament del Cicle dels Orgues
de Catalunya s‘hi afegiren les circumstàncies i les seqüeles de la pandèmia. No podem
estar-los més agraïts per la seva tasca al capdavant de la nostra entitat, dedicant-hi el seu
temps i el seu treball desinteressat.

Si bé la situació de l‘Associació havia arribat a un punt extremadament crític, en què
s‘entreveia fins i tot la seva dissolució, l‘Aco ha pogut sortir d‘aquest atzucac. Amb l‘objectiu
primer d‘evitar la seva desaparició i de mantenir, malgrat les dificultats, la gestió
del Cicle i la difusió de la cultura de l‘orgue a Catalunya, es van aconseguir renovar els
càrrecs vacants.

Tot expressant el nostre agraïment als qui ens han precedit i afrontant el present amb
realisme, ens toca mirar al futur sense ingenuïtat però amb una il·lusió renovada. Amb
esperit de servei i cercant de promoure la concòrdia entre tots els socis i entitats vinculades
en bé d‘aquest instrument i de la música que tant ens estimem, rebeu una salutació
ben cordial dels membres de la nova Junta:

- Marcel Martínez, President
- Joan Cabó, Vicepresident
- Josep Lluís Viladot, Secretari
- Berenguer Montserrat, Tresorer
- Wilfried Praet, Vocal
