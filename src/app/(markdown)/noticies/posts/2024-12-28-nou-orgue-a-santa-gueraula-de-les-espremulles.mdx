---
layout: base/innocentada
title: Nou orgue a l’església parroquial de Santa Gueraula de les Espremulles
slug: nou-orgue-a-l-esglesia-de-santa-gueraula-de-les-espremulles
subtitle: >-
  El passat dia de Nadal, el senyor bisbe beneí i inaugurà el nou orgue de l’església de Santa Gueraula de les
  Espremulles, un orgue nascut amb l’ànim d’embellir les celebracions litúrgiques i de dinamitzar la cultura musical de
  les Valls de Santa Gueraula
categories: [Notícies]
author: Corresponsal de l’ACO a les comarques d’interior
tags: [Benedicció, Inauguració]
columnes: true
---

El passat dimecres, durant la celebració solemne de la festivitat de la Nativitat del Senyor, el
bisbe de la diòcesi de les Valls de Santa Gueraula va beneir el nou orgue que ha adquirit aquest
petit municipi. La cerimònia començà a les 12 del migdia i s’allargà dues hores. En acabat, Bernat
Cargol oferí un magnífic concert, on s’interpretaren peces de repertori combinades amb diferents
improvisacions per a mostrar tots els recursos tímbrics de l’instrument.

La idea inicial d’adquirir un nou instrument per a la parròquia sorgí en una conversa informal entre
el rector i el batlle: el rector volia enaltir musicalment les celebracions litúrgiques i el batlle,
un atractiu cultural i musical per promocionar el turisme al municipi, ja que gran part de
l’activitat econòmica d’aquest és tan sols agrícola i ramadera. Ja fa gairebé un any i mig, ambdues
parts arribaren a l’acord d’adquirir el nou instrument, a mitges, alhora servint a les celebracions
litúrgiques i com a reclam cultural de la Vall.

El projecte es tragué a subhasta i s’hi presentaren tres grans orgueners: Antoni Trobà, Joan Florí i
Francesc Tapat. El guanyà aquest últim, successor de la noble i antiga nissaga dels Tapat. Presentà
una proposta moderna, però alhora, conservadora, que s’adequava perfectament a l’estètica i a la
magnífica acústica de la modesta església romànica. Els treballs de construcció s’han allargat un
any. Després de la verema, Tapat i el seu equip començà a muntar l’orgue amb gran expectació de tots
els habitants del poble.

Tot i que l’orgue no és gran (parlant en termes absoluts), Tapat l’ha vestit amb una gran quantitat
de recursos tècnics, tímbrics i musicals que permetran interpretar dignament gran quantitat de
repertori per a aquest instrument. Però alhora, ha tingut en compte també les necessitats
litúrgiques; per això, ja es comença a parlar que és un dels millors orgues per acompanyar el cant
que mai s’han sentit a la comarca.

A més, l’Ajuntament s’ha compromès a obrir una plaça pública d’organista. Aquest tindrà l’obligació
de tocar a totes les celebracions religioses i d’organitzar un petit cicle de concerts anuals, tant
a l’església com al petit auditori. També tindrà l’obligació d’instruir l’escolania, d’ensenyar
l’art de tocar l’orgue a tot aquell ciutadà que ho demani i de fer un seguiment del manteniment de
l’instrument, assegurant-se que no deixa de sonar mai per problemes tècnics.

El Consistori ha apostat per a la renovació i revitalització de la figura de l’organista, una figura
actualment desconeguda fora dels àmbits eclesiàstics més adinerats. Amb la nova plaça, el municipi
s’assegura que l’orgue sonarà durant generacions, que elevarà les ànimes i que promourà un turisme
cultural i respectuós. Amb aquesta innovadora iniciativa, Santa Gueraula de les Espremulles
esdevindrà un nou model a seguir per a altres municipis i parròquies.
