---
layout: base/noticia
title: Nou orgue de tubs a l’ermita de Santa Elena d’Agell
slug: nou-orgue-ermita-de-santa-elena-cabrera-de-mar
subtitle: >-
  El passat 16 d’abril va beneir-se l’orgue recentment col·locat a l’ermita de Santa Elena d’Agell, del municipi de Cabrera
  de Mar.
categories: [Notícies]
author: Carme Godall
tags: [Benedicció, Inauguració]
columnes: true
---

A l’ermita de Santa Elena d’Agell s’ha col·locat un orgue de tubs. Construït a Holanda, encarregat i adquirit el 1992
amb destinació a la ciutat de Gènova per Guido Iotti, va ser ell mateix qui va contactar amb el taller d’orgues Klop:
l’únic europeu que construeix orgues mitjans amb tubs exclusivament de fusta. L’orgue de la parròquia de Cabrera de Mar
(Späth, 1990) està relacionat amb el d’Agell, perquè el taller Klop va ser-ne el proveïdor de fusta per a la construcció
d’ambdós orgues, tal com ens va dir Hans Späth. En una conversa entre l’aleshores rector de la parròquia, mossèn Raimon Canalias
i Guido Iotti, fa 20 anys, ja parlaven que un dia s’ubicaria aquest orgue a Santa Elena d’Agell. Aquesta data s’ha
escaigut en el mateix dia de la setmana dels 453 anys de la consagració de la parròquia de Cabrera: diumenge 26 de febrer.
Cabrera de Mar, amb un orgue per a cada església amb servei litúrgic durant l’any, té la ràtio orgue (de tubs) per
càpita més alta del Maresme, i amb la garantia de disposar de dos organistes amb titulació i una associació que hi vetlla.

Es va fer la benedicció de l’orgue durant la missa d’onze del 16 d’abril, enmig d’una assemblea molt participativa i
activa, amb més de 130 veus que s’unien amb sonoritat impactant omplint de cants tant l’interior de l’ermita com
l’exterior durant aquell matí del primer diumenge després de Pasqua. Com a cloenda de l’acte, l’orgue «parlà» en un concert
a càrrec de Guido Iotti, amb la presència dels mitjans de comunicació audiovisuals.

La disposició de l’orgue es pot trobar en [aquest mateix web](https://acorgue.cat/orgues/barcelona/maresme/cabrera-de-mar/santa-elena).
