---
layout: base/noticia
title: "Presentació de la 43a edició del cicle «Els Orgues de Catalunya»"
subtitle: >-
  Enguany se celebra una nova edició del cicle «Els Orgues de Catalunya» amb la incorporació de dos orgues històrics
  recentment restaurats.
categories: [Notícies]
author: Junta de l’Associació Catalana de l’Orgue
tags: [Cicle «Els Orgues de Catalunya»]
columnes: true
---

El 27 de juliol s’iniciarà una nova edició del tradicional cicle de concerts «Els Orgues de Catalunya» que es durà a terme durant els mesos de juliol, agost i setembre arreu del territori del Principat. Aquest cicle, el més antic en actiu a Catalunya dedicat al rei dels instruments, arriba enguany a la 43a edició.

Un any més, l’Associació Catalana de l’Orgue, entitat organitzadora del cicle, pretén amb aquests concerts difondre i promoure l’estima per la música d’orgue, tot fent palpable la bellesa i la versatilitat d’aquest instrument singular. Els assistents als concerts gratuïts amb taquilla inversa podran gaudir d’un repertori variat que abraça els més de sis segles de l’ampli repertori de música per a orgue, des del Renaixement fins als nostres dies, interpretades per reconeguts organistes.

La veterana organista catalana Montserrat Torrent serà l’encarregada d’obrir el 43è cicle amb un concert inaugural el dijous 27 de juliol a les vuit del vespre a l’orgue de la basílica de Santa Maria del Mar de Barcelona. A més dels concerts en instruments consolidats al cicle, com ara els orgues d’Ulldemolins —a càrrec de Maria Nacy— o el de Torroja del Priorat —amb l’organista David Malet— enguany i per primera vegada al cicle Els Orgues de Catalunya, es podran sentir els orgues recentment restaurats de la basílica de Santa Maria de la Seu de Manresa i de la parròquia de la Mare de Déu de Núria de Barcelona, amb sengles concerts a càrrec de Bernat Bailbé i Juan de la Rubia.

L’Associació Catalana de l’Orgue convida tots els amants de la música d’orgue i el públic en general a assistir als concerts d’aquest cicle i a gaudir de la rica experiència sonora i emocional que tan sols un instrument com l’orgue és capaç d’oferir.

Tota la informació relativa al programa, horaris i ubicacions dels concerts, es pot trobar en aquesta mateixa web, a l’apartat
dedicat al cicle: [acorgue.cat/cicle](https://acorgue.cat/cicle). Per qualsevol dubte relacionat amb el cicle, podeu contactar amb
la junta a través del correu [cicle@acorgue.cat](mailto:cicle@acorgue.cat).
